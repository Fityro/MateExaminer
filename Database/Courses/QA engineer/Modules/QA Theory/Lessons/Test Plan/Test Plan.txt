Тест-план

Тест-план — це детальний документ, який описує стратегію тестування, його цілі, графік, оцінку, а також результати та ресурси, що необхідні для тестування. Цей документ:

допомагає людям за межами команди тестування зрозуміти, як буде відбуватися тестування;
описує, що буде і що не буде тестуватися, розподіл тестових задач.
Важливі аспекти:

зазвичай тест план (в класичному його розумінні) ніхто і ніколи не пише, оскільки це займає багато часу та вимагає ще більше часу на підтримку. Натомість може існувати такий документ, як тестова стратегія, в якій загально описуються тестові процеси в компанії. Тим не менш, розуміння того, що таке тест план, як його створити та яку проблему він вирішує, дозвляє структурувати знання з тестування;
іноді тест планом називають набори тест кейсів.
Розберемо складові тест плану. Що нам протрібно для того, щоб протестувати проєкт?

1: Розробка стратегії тестування
1.1. Визначається обсяг тестування:
Що буде тестуватися? Що не буде тестуватися? Короткий опис функціоналу та що в ньому буде тестуватися.
1.2. Визначаються типи тестування:
Як ми будемо тестувати? Як не будемо тестувати?
1.3. Документуються можливі ризики та проблеми:
Які можуть бути ризики, які вплинуть на процес тестування? Як нам вирішити ці ризики та як уникнути їх?
1.4. Створюється тестова логістика:
Хто буде тестувати? За яких умов почнеться тестування?
2: Визначення мети тестування
Перераховуються весь функціонал, що планується тестувати (які саме фічі, чи тільки функціональність буде тестувати, чи GUI, чи секʼюріті та перформанс теж);
Визначається ціль або мету тесту на основі вищевказаних ознак.
3: Визначення критеріїв тестування
Критерії призупинення: критерії, за умови яких тестування буде зупинено на невизначений термін. Що може вплинути на тестування так, що тестування буде зупинено? Наприклад, це може бути занадто велика кількість критичних багів знайдених під час тестування. Допоки ці баги не будуть виправлені - тестування не має сенсу.
Критерії виходу – це критерії, які вказують на успішне завершення етапу тестування. Критеріями виходу є цільові результати тестування, які необхідні для переходу до наступного етапу розробки.
Для визначення цих критеріїв використовується Execution Rate та Pass Rate.

4: Планування ресурсів
людський ресурс - хто буде тестувати, які в них будуть обовʼязки;
ресурс системи - які інструменти та обладнання буде використовуватися для тестування.
5: Планування тестового середовища
Що таке тестове середовище?
Тестове середовище — це набір програмного та апаратного забезпечення, на якому команда тестувальників збирається виконувати тест-кейси.
Простими словами - це сервер (або декілька серверів - dev та stage), доступ до яких є тільки у членів команди розробки та тестування.
Все, що відбувається на тестовому середовищі, не впливає на користувацьке (production) середовище.
Тестове середовище має бути максимально наближеним до реального. Тобто, по суті, бути копією користувацького середовища.

6: Графік і оцінка
В цьому пункті приблизно оцінюються графіки тестування - хто і в який період чим має займатися, коли наш дедлайн, коли починається і коли закінчується кожна стадія.
В результаті ви отримаєте таблицю, в якій вираховано кількість годин, які мають піти на тестування.

7: Результати тестування
Результати тестування – це список усіх документів, інструментів та інших компонентів, які необхідно розробляти та підтримувати для проведення тестування.

В цьому пункті буде перераховано:

що нам потрібно для того, щоб ми почали тестування?
що нам потрібно під час тестування?
що у нас буде після тестування?