Що таке QA

Ознайомлення з основними поняттями тестування та якості.

1. Тестування програмного забезпечення
Тестування програмного забезпечення (Software Testing) – це дослідження, яке проводиться з метою надання стейкхолдерам інформації про якість продукту чи сервісу, який перевіряється.

Не зовсім правильно казати, що тестування - це пошук багів. Оскільки пошук багів - лише один з процесів тестування, а не його кінцева мета.

Дослідження продукту можна порівняти з пошуком мін. Кожна зміна в коді - це теоретично закладена міна в продукт.
Коли ми тестуємо - ми перевіряємо, як багато цих мін і де вони знаходяться. Чи можемо ми запевнити замовника в тому, що мін (багів, помилок) немає, не перевіривши? Ні.
Чи буде замовник задоволений, якщо ми скажемо, що не знайшли багів? Скоріше так, чим ні, оскільки ми дали йому гарантію, що мін - немає, і можна безпечно випускати оновлення.

Замовник або стейкхолдер (Stakeholder) – це будь-яка особа чи організація, на яку впливає діяльність чи бізнес, і вони можуть приймати рішення щодо цього.

Наприклад: власники бізнесу, запит клієнта, уряд, власник продукту.
Інформація, яку ми надаємо, може бути в різних формах. Її обсяг може відрізнятися залежно від того, для кого вона призначена.
Найбанальніший приклад інформації, яку ми надаємо - баг репорти, звіт про тестування, або фідбек про стан продукту. На основі цієї інформації можуть прийматися рішення про те, чи можемо ми, наприклад, випускати продукт до кінцевих користувачів.

Як ми будемо досліджувати продукт?
Порівнюючи очікуваний та актуальний результати. Про очікувані результати ми можемо дізнатися, наприклад, з вимог (якщо вони є), на основі яких ми будемо писати наші тести.
Для того, щоб писати ефективні тести, ми маємо використовувати техніки тест дизайну та розуміти, які існують типи тестування. А також, звісно, керуватися здоровим глуздом.

Після тестування ми отримаємо актуальний результат, що підводить нас до ще одного визначення тестування - порівняння очікуваного та актуального результату.

2. Якість програмного забезпечення
Якість програмного забезпечення (Software Quality) – це характеристика, яка показує, наскільки ПЗ відповідає явним або неявним вимогам.
Над якістю продукту мають працювати всі члени команди.

Явні вимоги прописані в документації.
Наприклад:

Користувач повинен мати можливість зайти з унікальною парою логін/пароль.
Логін повинен бути унікальним та містити більше ніж 6 символів.
Довжина пароля повинна бути більше ніж 8 символів, включаючи цифри та великі літери.
Неявні вимоги - це все те, що або здається “банальним” та “очевидним” і тому не описується, або те, що не можна описати у вигляді інструкцій.
Наприклад:

користувач повинен мати можливість зайти на сайт, маючи низьку якість інтернет-з’єднання;
користувач може вставити текст (CTR+V) в поле “Логін”, та не може копіювати з поля паролю;
ми повинні заблокувати додаткові запити після натискання кнопки [УВІЙТИ] кілька разів. Тестування неявних вимог - більша частина роботи тестувальника.
3. Характеристики якості програмного забезпечення
Якість - дуже відносне поняття. Наш продукт може не містити багів, але при цьому не приносити прибуток (хоча мав би), або не бути популярним і не витримувати конкуренції.
З одного боку ми можемо сказати що якість - це задоволення кінцевих користувачів від користування нашим продуктом.
З іншого - у нас є декілька характеристик того, що ми називаємо якістю.

6 характеристик якості програмного забезпечення (Software Quality Characteristics) (відповідно до ISO9126):

Функціональність (Functionality) - наскільки продукт відповідає вимогам, які були поставлені до нього, наскільки він виконує свою функціональність, прописану у вимогах.
Наприклад: Відправка форми входу повинна залогувати користувача в систему. Надсилання реєстраційної форми – створити нового користувача.
Надійність (Reliability) - стосується більше НЕ явних вимог. Складові частини надійності це:
стабільність: наскільки стабільно працює наш продукт?
безпека: чи може наш продукт гарантувати безпеку даних користувача?
відновлюваність: наскільки швидко наш продукт може відновитися після збою?
Наприклад: Користувачі можуть створити 200 сеансів входу паралельно. Користувачі можуть зареєструвати 100 нових акаунтів за одну хвилину.
Зручність використання (Usability) - характеристика, яка відповідає за те, наскільки користувачу зручно та приємно користуватися нашим продуктом, а також скільки часу треба користувачу для того, щоб навчитися користуватися нашим продуктом.
Ефективність (Efficiency) - характеристика, яка складається з двох аспектів:
технічний: наскільки ефективно продукт використовує ресурси системи;
бізнес: наскільки ефективно продукт виконує свою роботу (ми краще за конкурентів? ми прибуткові?).
Зручність підтримки (Maintainability) - характеристика, яка відповідає за те, наскільки зручно підтримувати продукт, вносити в нього зміни та збирати з нього метрики. Для підвищення цього показника має проводитися код ревʼю та рефакторинг.
Наприклад: Команда може випустити нову версію із виправленнями через 2 дні після повідомлення про помилку. Вихідний код слід розділити на різні мікросервіси. Розгортання нової версії на робочому сервері має тривати 30 хвилин.
Портативність (Portability). Наприклад: Перенесення встановлених програмних файлів на інший комп’ютер з практично такою ж архітектурою. Перевстановлення програми з файлів дистрибутива на іншому комп’ютері з такою ж архітектурою.
3.1. PURE FM
Початківцям може бути складно запамʼятати всі характиристики якості одразу. Спробуйте запамʼятати їх за допомогою абревіатури PURE FM.

Portability
Usability
Reliability
Efficiency
Functionality
Maintainability
4. Цілі тестування програмного забезпечення
Дослідити на ранньому етапі нереалізовані ризики:

До ризиків можна віднести погане планування, не дотримання дедлайнів через погану комунікацію в команді або погано сформульовані системні вимоги. Також це може бути зайва складність системи яка призведе до проблем з підтримкою продукту у майбутньому, а також до проблем з користуванням продуктом нашими кінцевими користувачами через перевантажений інтерфейс.

Для уникнення цих ризиків ми маємо детально вивчати документацію та макети майбутнього продукту для того, щоб знаходити баги як можна раніше та, відповідно, повідомляти про це команді.

Скоротити цикл зворотного зв’язку:

Чим раніше ми знаходимо баг і чим швидше повідомляємо про нього відповідальним особам, тим менше буде ціна цього багу. Оскільки найдешевший баг - це той, який знайдений ще на стадії документації. Оскільки він вимагає змін лише в документації, а не вже в готовому продукті, над яким працювали дизайнери, розробники та тестувальники.

Зменшити витрати на підтримку:

Чим якісніше побудований продукт від самого початку - тим дешевше його підтримка в майбутньому. Оскільки, наприклад, якщо від самого початку розробки всією командою не дотримуватися певних практик і стилю коду та не писати тестів на код, в майбутньому можна отримати продукт, який важко підтримувати і ніхто, крім розробників які його писали, не знають як він працює.

Вдосконалити якість продукту:

Цей пункт говорить сам за себе: коли ми проводимо тестування, ми запевнюємо наших замовників в тому, що користувачі отримають якісний продукт без критичних багів, за який нам не буде соромно і який принесе нам прибуток.

Зробити залежності явними:

Якщо говорити концептуально: наш продукт складається з багатьох модулів над якими працює велика кількість розробників одночасно. Якийсь код з часом оновлюється - якийсь видаляється. Досвідчений QA, зазвичай, знає продукт достатньо добре, щоб проінформувати замовника або нових членів команди стосовно того, як працює той чи інший функціонал - які запити куди відправляються, який код ми можемо спокійно міняти, а який, навпаки, - не варто.

Зробити легшим життя команди:

Життя команди стає значно легше, коли в команді довірчі відносини і розробник знає, що після тестувальника йому не треба ще раз самостійно перевіряти код, коли проджект менеджер впевнений, що демо для замовника та реліз пройде успішно і нікому не доведеться в суботу зранку терміново виправляти критичні помилки.

5. Які задачі у тестувальника на проєкті
Тестувальники програмного забезпечення:

Допомагають переглянути/проаналізувати вимоги: чи відповідають вони вимогам до вимог?

Найдешевший баг це той, який знайдений у вимогах, оскільки це вимагає додаткових змін лише у вимогах. Ми маємо передивлятися всі наявні вимоги ще до початку розробки продукту з тою метою, що від правильно складених та зрозумілих вимог буде залежати кінцевий результат роботи не тільки програміста, але і наш. Якщо ви і розробник зрозуміли завдання по різному - відповідно очікуваний результат ваших тест кейсів не буде відповідати тому, що накодив розробник.

Допомагають розробникам зрозуміти продукт:

Над кожним продуктом зазвичай працює не одна людина, а велика кількість розробників. Кожен розробник має якісь задачі та модулі, над якими він постійно працює і які він добре знає, але, можливо, не бачить цілісної картини на проекті.
Оскільки QA інженер найбільше працює з документацією (якщо вона є), він має дивитися на цілісний продукт як на діючий механізм з тою метою, щоб створювати ефективні сценарії перевірки роботи програми та відповідати на запитання членів команди стосовно того “як працює ця фіча”.
Ви не маєте розуміти всю абсолютно всі технічні деталі та бізнес-логіку продукту, але ви маєте розуміти, яку проблему вирішує ваш бізнес, для чого він потрібен і як їм будуть користуватися.

Допомагають розробникам випустити функціональність "без помилок" (хоча знайти всі баги неможливо, тестування допомогає знайти найпріоритетніші баги) і визначити крайні випадки (так звані едж кейси);

Розробка продукту - це командна робота. А кінцева якість продукту - це ваша спільна мета.
При розробці часто беруться до уваги в першу чергу позитивні сценарії з явних вимог - тобто те, що має робити продукт в першу чергу за умови, що користувач робить все правильно, а негативним чи не типовим сценаріям використання продукту приділяється значно менше уваги.
Але, саме через негативні та нетипові сценарії використання трапляються баги. Едж кейси (крайні випадки використання) - це і є ці нетипові умови, в яких може опинитися наш продукт. Це дані та дії, які ми не очікуємо від користувача, але які система має правильно обробити.
Найбанальніші приклади - це користувач не заповнює всі поля під час реєстрації або намагається зняти з банківської карти більше грошей, ніж має.
Таких моментів може бути дуже і дуже багато і задача тестувальника - покрити тестами більшість із них та проінформувати про них розробникам.

Допомагають менеджерам приймати рішення (чи готові ми до релізу?).

В багатьох компаніях відділ тестування тісно працює з відділом менеджменту та напряму спілкується замовниками. І, можливо, саме ви будете тою людиною в компанії, яка буде відповідати на такі запитання як:

чи готові ми до релізу?
чи потрібен нам додатковий час на розробку та фікс багів?
та на якому етапі розробки ми зараз знаходимося?